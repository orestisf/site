---
layout: home
title: Home
landing-title: 'Ξέφωτο'
description: null
image: null
author: null
---


Στο **Ξέφωτο** συναντιούνται 12 τραγούδια, 12 πλάσματα του νου, γεννημένα σε σκόρπια σημεία του χώρου και του χρόνου, που ξεκίνησαν μια διαδρομή με κοινή αφετηρία την αρχή των ηχογραφήσεων και κατάφεραν άλλοτε με δειλά κι άλλοτε με γενναία βήματα, να φτάσουν στον προορισμό τους, προσπερνώντας σημαντικά προσωπικά εμπόδια αλλά και τους δύσκολους καιρούς που διανύουμε.

Ξύπνησαν από το δυνατό άρωμα των ερώτων, συνάντησαν παρέες σε ηλιόλουστα παγκάκια και μοναχικές φιγούρες σε βρεγμένα πεζοδρόμια, χάθηκαν μέσα στα βουητά της αναμμένης πόλης και στην απόγνωση του ανεκπλήρωτου, ξενύχτησαν πάνω σε άδεια κουτιά μπύρας κι αποτσίγαρα με το ανήσυχο βλέμμα του σήμερα.

Παθιάστηκαν σε μπαρ και σε πλατείες, μέθυσαν σε ταράτσες και υπόγεια, δίπλα σε σκισμένα πόστερ και βιτρίνες, αναρίγησαν με τη γεύση που αφήνει το ανείπωτο στα χείλη, έκαναν χιλιάδες όνειρα μέσα σε συνοικιακά σινεμά και σε στάσεις λεωφορείου, σε ακρογιαλιές και σε δάση σκοτεινά κι αφού περπάτησαν μαζί μου πολλά χιλιόμετρα, άλλοτε σαν σε road movie κι άλλοτε σαν σε αθηναϊκό νουάρ, ακροβατώντας συχνά ανάμεσα στις μεγάλες λεωφόρους της χαράς και στα έρημα στενά της λύπης, σε λόφους φόβου και θυμού και δύσβατα μοναχικά μονοπάτια, ρίχνοντας πάντα προστατευτικά λίγο φως στις πιο σκοτεινές περιπλανήσεις μου, ενηλικιώθηκαν, ωρίμασαν κι έφτασαν το ίδιο παθιασμένα όπως στην αρχή, στο σημείο συνάντησής τους, στο "Ξέφωτο", σχεδόν γυμνά, χωρίς φτιασίδια, φορώντας μόνο το διάφανο της αλήθειας και την καθαρότητας, ελπίζοντας να καταφέρουν να ρίξουν λίγο φως και στον δικό σας δρόμο, να σας αγγίξουν τρυφερά και να τα ντύσετε κι εσείς με την αγάπη σας.

Κοραλία Αλιφραγκή

